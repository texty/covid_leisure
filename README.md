# Ймовірне число інфікованих людей на масовому зібранні

Для того, щоб розрахувати ймовірне число інфікованих людей, які можуть прийти на масове зібрання, потрібно знати:

а) кількість людей, що бере участь у заході;

б) локальну поширеність хвороби.

Далі перемножуємо ці два параметри та отримуємо ймовірну кількість інфікованих.

Аби оцінити локальну поширеність хвороби (наприклад, у межах району), потрібно:

Взяти число нових випадків інфекції за останні 14 днів. Ці дані є у відкритому доступі завдяки ЦГЗ та НСЗУ.

Помножити його на певний коефіцієнт «невиявлення» хвороби. Це робиться для того, щоб встановити більш-менш реальну кількість інфікованих у районі. Ми множили на три, спираючись на результати епідеміологічного моделювання від Київської школи економіки. Їхня оцінка свідчить, що Україна загалом виявляє 30% нових випадків.

Ця цифра зіставна як із середніми значеннями по світу, так і з коефіцієнтами, що використовують схожі моделі. Проте варто наголосити, що це значення є усередненням по всій країні (на рівні окремих районів ситуація з виявленням нових випадків COVID-19 може бути іншою).

Розділити на кількість людей, котрі мешкають у цьому районі. Для цього показника ми взяли цифри, які регулярно наводить Держстат. На превеликий жаль, в Україні вже майже 20 років не проводили регулярного перепису населення, тому неможливо встановити, наскільки достовірними є ці дані.